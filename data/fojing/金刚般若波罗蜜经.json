[
    {
        "title": "金刚般若波罗蜜经全文",
        "date": "2014-02-11",
        "author": "鸠摩罗什",
        "html": "<div class=\"B1_text\"><h2>炉香赞</h2><p>　　炉香乍热  法界蒙熏  诸佛海会悉遥闻</p><p>　　随处结祥云  诚意方殷  诸佛现全身</p><p>　　南无香云盖菩萨摩诃萨（三称）</p><p>　　南无本师释迦牟尼佛（三称）</p><h2>奉请八金刚</h2><p>　　奉请青除灾金刚  奉请辟毒金刚</p><p>　　奉请黄随求金刚  奉请白净水金刚</p><p>　　奉请赤声火金刚  奉请定持灾金刚</p><p>　　奉请紫贤金刚  奉请大神金刚</p><h2>奉请四菩萨</h2><p>　　奉请金刚眷菩萨  奉请金刚索菩萨</p><p>　　奉请金刚爱菩萨  奉请金刚语菩萨</p><h2>发愿文</h2><p>　　稽首<a href=\"/remen/sanjie.html\" class=\"keylink\" target=\"_blank\">三界</a>尊  归依十方佛</p><p>　　我今发宏愿  持此<a href=\"/fojing/jingangjing/39210.html\" class=\"keylink\" target=\"_blank\">金刚经</a></p><p>　　上报四重恩  下济三涂苦</p><p>　　若有见闻者  悉发<a href=\"/remen/putixin.html\" class=\"keylink\" target=\"_blank\">菩提心</a></p><p>　　尽此一报身  同生极乐国</p><h2>云何梵</h2><p>　　云何得长寿  金刚不坏身</p><p>　　复以何<a href=\"/remen/yinyuan1.html\" class=\"keylink\" target=\"_blank\">因缘</a>  得大坚固力</p><p>　　云何于此经  究竟到<a href=\"/remen/bian.html\" class=\"keylink\" target=\"_blank\">彼岸</a></p><p>　　愿佛开微密  广为<a href=\"/remen/zhongsheng.html\" class=\"keylink\" target=\"_blank\">众生</a>说</p><h2>开经偈</h2><p>　　无上甚深微妙法，百千万劫难遭遇</p><p>　　我今见闻得<a href=\"/remen/shouchi.html\" class=\"keylink\" target=\"_blank\">受持</a>，愿解如来真实义</p><h2><a href=\"/fojing/jingangjing/\" class=\"keylink\" target=\"_blank\">金刚般若波罗蜜经</a></h2><p><strong>　　姚秦·<a href=\"/remen/sanzang.html\" class=\"keylink\" target=\"_blank\">三藏</a>法师·鸠摩罗什 译</strong></p><p>　　如是我闻。一时，佛在舍卫国祇树给孤独园，与大<a href=\"/remen/biqiu.html\" class=\"keylink\" target=\"_blank\">比丘</a>众千二百五十人俱。尔时，<a href=\"/remen/shizun.html\" class=\"keylink\" target=\"_blank\">世尊</a>食时，著衣持钵，入舍卫大城乞食。于其城中，次第乞已，还至本处。饭食讫，收衣钵，洗足已，敷座而坐。</p><p>　　时，长老须<a href=\"/remen/puti.html\" class=\"keylink\" target=\"_blank\">菩提</a>在大众中即从座起，偏袒右肩，右膝著地，合掌恭敬而白佛言：希有！世尊！如来善护念诸菩萨，善付嘱诸菩萨。世尊！善男子、善女人，发阿耨多罗三藐三菩提心，<font>云</font>何应住？云何降伏其心？</p><p>　　佛言：善哉，善哉。须菩提！如汝所说：如来善护念诸菩萨，善付嘱诸菩萨，汝今谛听！当为汝说：善男子、善女人，发阿耨多罗三藐三菩提心，应如是住，如是降伏其心。</p><p>　　唯<font>然</font>。世尊！愿乐欲闻。</p><p>　　佛告须菩提：诸菩萨摩诃萨应如是降伏其心！所有一切众生之类：若卵生、若胎生、若湿生、若化生；若有色、若无色；若有想、若无想、若非有想非无想，我皆令入无余<a href=\"/remen/niepan.html\" class=\"keylink\" target=\"_blank\">涅槃</a>而灭度之。如是灭度无量无数无边众生，实无众生得灭度者。何以故？须菩提！若菩萨有我相、人相、众生相、寿者相，即非菩萨。</p><p>　　复次，须菩提！菩萨于法，应无所住，行于<a href=\"/remen/bushi.html\" class=\"keylink\" target=\"_blank\">布施</a>，所谓不住色布施，不住声香味触法布施。须菩提！菩萨<font>应如是布施</font>，不住于相。何以故？若菩萨不住相布施，其福德不可思量。</p><p>　　须菩提！于意云何？东方<a href=\"/remen/xukong.html\" class=\"keylink\" target=\"_blank\">虚空</a>可思量不？</p><p>　　不也，世尊！</p><p>　　须菩提！南西北方四维上下虚空可思量不？</p><p>　　不也，世尊！</p><p>　　须菩提！菩萨无住相布施，福德亦复如是不可思量。须菩提！菩萨但应如所教住。</p><p>　　须菩提！于意云何？可以身相见如来不？</p><p>　　不也，世尊！不可以身相得见如来。何以故？如来所说身相，即非身相。</p><p>　　佛告须菩提：凡所有相，皆是虚妄。若见诸相非相，则见如来。</p><p>　　须菩提白佛言：世尊！颇有众生，得闻如是言说章句，生实信不？</p><p>　　佛告须菩提：莫作是说。如来灭后，后五百岁，有持戒修福者，于此章句能生<a href=\"/remen/xinxing1.html\" class=\"keylink\" target=\"_blank\">信心</a>，以此为实，当知是人不于一佛二佛三四五佛而种善根，已于无量千万佛所种诸善根，闻是章句，乃至一念生净信者，须菩提！如来悉知悉见，是诸众生得如是无量福德。何以故？是诸众生无复我相、人相、众生相、寿者相。</p><p>　　无<a href=\"/remen/faxiang.html\" class=\"keylink\" target=\"_blank\">法相</a>，亦无非法相。何以故？是诸众生若心取相，即为著我人众生寿者。</p><p>　　若取法相，即著我人众生寿者。何以故？若取非法相，即著我人众生寿者，是故不应取法，不应取非法。以是义故，如来常说：汝等比丘，知我<a href=\"/remen/shuofa.html\" class=\"keylink\" target=\"_blank\">说法</a>，如筏喻者，法尚应舍，何况非法。</p><p>　　须菩提！于意云何？如来得阿耨多罗三藐三菩提耶？如来有所说法耶？</p><p>　　须菩提言：如我解佛所说义，无有定法名阿耨多罗三藐三菩提，亦无有定法，如来可说。何以故？如来所说法，皆不可取、不可说、非法、非非法。所以者何？一切贤圣，皆以<a href=\"/remen/wuweifa.html\" class=\"keylink\" target=\"_blank\">无为法</a>而有差别。</p><p>　　须菩提！于意云何？若人满三千<a href=\"/remen/daqianshijie.html\" class=\"keylink\" target=\"_blank\">大千世界</a>七宝以用布施，是人所得福德，宁为多不？</p><p>　　须菩提言：甚多，世尊！何以故？是福德即非福德性，是故如来说福德多。</p><p>　　若复有人，于此经中受持，乃至四句偈等，为他人说，其福胜彼。何以故？须菩提！一切诸佛，及诸佛阿耨多罗三藐三菩提法，皆从此经出。须菩提！所谓佛、法者，即非佛、法。</p><p>　　须菩提！于意云何？须陀洹能作是念：我得须陀洹果不？</p><p>　　须菩提言：不也，世尊！何以故？须陀洹名为入流，而无所入，不入色声香味触法，是名须陀洹。</p><p>　　须菩提！于意云何？斯陀含能作是念：我得斯陀含果不？</p><p>　　须菩提言：不也，世尊！何以故？斯陀含名一往来，而实无往来，是名斯陀含。</p><p>　　须菩提！于意云何？阿那含能作是念：我得阿那含果不？</p><p>　　须菩提言：不也，世尊！何以故？阿那含名为不来，而实无不来，<font>是故名阿那含</font>。</p><p>　　须菩提！于意云何？阿罗汉能作是念：我得阿罗汉道不？</p><p>　　须菩提言：不也，世尊！何以故？<font>实无有法</font>名阿罗汉。世尊！若阿罗汉作是念：我得阿罗汉道，即为著我人众生寿者。世尊！佛说我得无诤<a href=\"/remen/sanmei.html\" class=\"keylink\" target=\"_blank\">三昧</a>，人中最为第一，是第一<font>离欲阿罗汉</font>。世尊！我不作是念：我是<font>离欲阿罗汉</font>。世尊！我若作是念：我得阿罗汉道，世尊则不说须菩提是乐阿兰那<a href=\"/remen/xingzhe.html\" class=\"keylink\" target=\"_blank\">行者</a>！以须菩提实无所行，而名须菩提是乐阿兰那行。</p><p>　　佛告须菩提：于意云何？如来昔在<font>燃</font>灯佛所，于法有<font>所得不</font>？</p><p>　　不也，世尊！如来在<font>燃</font>灯佛所，于法实无所得。</p><p>　　须菩提！于意云何？菩萨<a href=\"/remen/zhuangyan.html\" class=\"keylink\" target=\"_blank\">庄严</a>佛土不？</p><p>　　不也，世尊！何以故？庄严佛土者，则非庄严，是名庄严。</p><p>　　是故须菩提，诸菩萨摩诃萨应如是生清净心，不应住色生心，不应住声香味触法生心，应无所住而生其心。</p><p>　　须菩提！譬如有人，身如须弥山王，于意云何？是身为大不？</p><p>　　须菩提言：甚大，世尊！何以故？佛说非身，是名大身。</p><p>　　须菩提！如恒河中所有沙数，如是沙等恒河，于意云何？是诸恒河沙宁为多不？</p><p>　　须菩提言：甚多，世尊！但诸恒河尚多无数，何况其沙！</p><p>　　须菩提！我今实言告汝：若有善男子、善女人，以七宝满尔所恒河沙数三千大千世界，以用布施，得福多不？</p><p>　　须菩提言：甚多，世尊！</p><p>　　佛告须菩提：若善男子、善女人，于此经中，乃至受持四句偈等，为他人说，而此福德胜前福德。复次，须菩提！随说是经，乃至四句偈等，当知此处，一切<a href=\"/remen/shijian.html\" class=\"keylink\" target=\"_blank\">世间</a>、天、人、阿修罗，皆应<a href=\"/remen/gongyang.html\" class=\"keylink\" target=\"_blank\">供养</a>，如佛塔庙，何况有人尽能受持读诵。须菩提！当知是人成就最上第一希有之法，若是经典所在之处，则为有佛，若尊重<a href=\"/remen/dizi.html\" class=\"keylink\" target=\"_blank\">弟子</a>。</p><p>　　尔时，须菩提白佛言：世尊！当何名此经？我等云何奉持？</p><p>　　佛告须菩提：是经名为《金刚<a href=\"/remen/banruo.html\" class=\"keylink\" target=\"_blank\">般若</a>波罗蜜》，以是名字，汝当奉持。所以者何？须菩提！佛说般若波罗蜜，<font>即非般若</font>波罗蜜，是名般若波罗蜜。须菩提！于意云何？如来有所说法不？</p><p>　　须菩提白佛言：世尊！如来无所说。</p><p>　　须菩提！于意云何？三千大千世界所有微尘是为多不？</p><p>　　须菩提言：甚多，世尊！</p><p>　　须菩提！诸微尘，如来说非微尘，是名微尘。如来说：世界，非世界，是名世界。</p><p>　　须菩提！于意云何？可以三十二相见如来不？</p><p>　　不也，世尊！不可以三十二相得见如来。何以故？如来说：三十二相，即是非相，<font>是名三十二相</font>。</p><p>　　须菩提！若有善男子、善女人，以恒河沙等身命布施；若复有人，于此经中，乃至受持四句偈等，为他人说，其福甚多！</p><p>　　尔时，须菩提闻说是经，深解义趣，涕泪悲泣，而白佛言：希有，世尊！佛说如是甚深经典，我从昔来所得慧眼，未曾得闻如是之经。世尊！若复有人得闻是经，信心清净，则生实相，当知是人，成就第一希有<a href=\"/remen/gongde.html\" class=\"keylink\" target=\"_blank\">功德</a>。世尊！是实相者，即是非相，是故如来说名实相。世尊！我今得闻如是经典，信解受持不足为难，若当来世，后五百岁，其有众生，得闻是经，信解受持，是人则为第一希有。何以故？<font>此人<a href=\"/remen/wuwo.html\" class=\"keylink\" target=\"_blank\">无我</a>相</font>、无人相、无众生相、无寿者相。所以者何？我相即是非相，人相、众生相、寿者相即是非相。何以故？离一切诸相，即名诸佛。</p><p>　　佛告须菩提：如是！如是！若复有人，得闻是经，不惊、不怖、不畏，当知是人甚为希有。何以故？须菩提！如来说：<font>第一波罗蜜</font>，即非<font>第一波罗蜜</font>，是名<font>第一波罗蜜</font>。须菩提！忍辱波罗蜜，如来说非忍辱波罗蜜，是名忍辱波罗蜜。何以故？须菩提！如我昔为歌利王割截身体，我于尔时，无我相、无人相、无众生相、无寿者相。何以故？我于往昔节节支解时，若有我相、人相、众生相、寿者相，应生嗔恨。须菩提！又念过去于五百世作忍辱仙人，于尔所世，无我相、无人相、无众生相、无寿者相。是故须菩提！菩萨应离一切相，发阿耨多罗三藐三菩提心，不应住色生心，不应住声香味触法生心，应生无所住心。若心有住，即为非住。</p><p>　　是故佛说：菩萨心不应住色布施。须菩提！菩萨为利益一切众生故，<font>应如是布施</font>。如来说：一切诸相，即是非相。又说：一切众生，即非众生。须菩提！如来是真语者、实语者、如语者、不诳语者、不异语者。</p><p>　　须菩提！如来所得法，此法无实无虚。须菩提！若菩萨心住于法而行布施，如人入暗，则无所见；若菩萨心不住法而行布施，如人有目，日光明照，见种种色。</p><p>　　须菩提！当来之世，若有善男子、善女人，能于此经受持读诵，则为如来以佛<a href=\"/remen/zhihui.html\" class=\"keylink\" target=\"_blank\">智慧</a>，悉知是人，悉见是人，皆得成就无量无边功德。</p><p>　　须菩提！若有善男子、善女人，初日分以恒河沙等身布施，中日分复以恒河沙等身布施，后日分亦以恒河沙等身布施，如是无量百千万亿劫以身布施；若复有人，闻此经典，信心不逆，其福胜彼，何况书写、受持、读诵、为人解说。</p><p>　　须菩提！以要言之，是经有不可思议、不可称量、无边功德。如来为发大乘者说，为发最上乘者说。若有人能受持读诵，广为人说，如来悉知是人，悉见是人，皆成就不可量、不可称、无有边、不可思议功德，如是人等，则为荷担如来阿耨多罗三藐三菩提。何以故？须菩提！若乐小法者，著我见、人见、众生见、寿者见，即于此经，不能听受读诵、为人解说。</p><p>　　须菩提！在在处处，若有此经，一切世间、天、人、阿修罗，所应供养；当知此处，即为是塔，皆应恭敬，作礼围绕，以诸华香而散其处。</p><p>　　复次，须菩提！若善男子、善女人，受持读诵此经，若为人轻贱，是人先世罪业，应堕恶道，以今世人轻贱故，先世罪业即为消灭，当得阿耨多罗三藐三菩提。</p><p>　　须菩提！我念过去无量阿僧祇劫，于<font>燃</font>灯佛前，得值八百四千万亿那由他诸佛，悉皆供养承事，无空过者；若复有人，于后末世，能受持读诵此经，所得功德，于我所供养诸佛功德，百分不及一，千万亿分、乃至算数譬喻所不能及。</p><p>　　须菩提！若善男子、善女人，于后末世，有受持读诵此经，所得功德，我若具说者，或有人闻，心即狂乱，狐疑不信。须菩提！当知是经义不可思议，<a href=\"/remen/guobao.html\" class=\"keylink\" target=\"_blank\">果报</a>亦不可思议。</p><p>　　尔时，须菩提白佛言：世尊！善男子、善女人，发阿耨多罗三藐三菩提心，云何应住？云何降伏其心？</p><p>　　佛告须菩提：善男子、善女人，发阿耨多罗三藐三菩提心者，<font>当生如是心</font>，我应灭度一切众生。灭度一切众生已，而无有一众生实灭度者。何以故？须菩提，若菩萨有我相、人相、众生相、寿者相，则非菩萨。所以者何？须菩提！<font>实无有法</font>发阿耨多罗三藐三菩提心者。</p><p>　　须菩提！于意云何？如来于<font>燃</font>灯佛所，有法得阿耨多罗三藐三菩提不？</p><p>　　不也，世尊！如我解佛所说义，佛于<font>燃</font>灯佛所，无有法得阿耨多罗三藐三菩提。</p><p>　　佛言：如是，如是。须菩提！<font>实无有法</font>如来得阿耨多罗三藐三菩提。须菩提！若有法如来得阿耨多罗三藐三菩提者，<font>燃灯佛即不与我授记</font>：汝于来世，当得作佛，号释迦牟尼。以<font>实无有法</font>得阿耨多罗三藐三菩提，是故<font>燃</font>灯佛与我授记，作是言：汝于来世，当得作佛，号释迦牟尼。何以故？如来者，即诸法如义。</p><p>　　若有人言：如来得阿耨多罗三藐三菩提。须菩提！<font>实无有法</font>，佛得阿耨多罗三藐三菩提。须菩提！如来所得阿耨多罗三藐三菩提，于是中无实无虚。是故如来说：一切法皆是<a href=\"/remen/fofa.html\" class=\"keylink\" target=\"_blank\">佛法</a>。须菩提！所言一切法者，即非一切法，是故名一切法。</p><p>　　须菩提！譬如人身长大。</p><p>　　须菩提言：世尊！如来说：人身长大，即为非大身，是名大身。</p><p>　　须菩提！菩萨亦如是。若作是言：我当灭度无量众生，则不名菩萨。何以故？须菩提！<font>实无有法</font>名为菩萨。是故佛说：一切法无我、无人、无众生、无寿者。须菩提！若菩萨作是言：我当庄严佛土，是不名菩萨。何以故？如来说：庄严佛土者，即非庄严，是名庄严。须菩提！若菩萨通达无我、法者，如来说名真是菩萨。</p><p>　　须菩提！于意云何？如来有肉眼不？</p><p>　　如是，世尊！如来有肉眼。</p><p>　　须菩提！于意云何？如来有天眼不？</p><p>　　如是，世尊！如来有天眼。</p><p>　　须菩提！于意云何？如来有慧眼不？</p><p>　　如是，世尊！如来有慧眼。</p><p>　　须菩提！于意云何？如来有<a href=\"/remen/fayan.html\" class=\"keylink\" target=\"_blank\">法眼</a>不？</p><p>　　如是，世尊！如来有法眼。</p><p>　　须菩提！于意云何？如来有佛眼不？</p><p>　　如是，世尊！如来有佛眼。</p><p>　　须菩提！于意云何？如恒河中所有沙，佛说是沙不？</p><p>　　如是，世尊！如来说是沙。</p><p>　　须菩提！于意云何？如一恒河中所有沙，有如是沙等恒河，是诸恒河所有沙数，佛世界如是，宁为多不？</p><p>　　甚多，世尊！</p><p>　　佛告须菩提：尔所国土中，所有众生，若干种心，如来悉知。何以故？如来说：诸心皆为非心，是名为心。所以者何？须菩提！过去心不可得，现在心不可得，未来心不可得。</p><p>　　须菩提！于意云何？若有人满三千大千世界七宝以用布施，是人以是因缘，得福多不？</p><p>　　如是，世尊！此人以是因缘，得福甚多。</p><p>　　须菩提！若福德有实，如来不说得福德多；以福德无故，如来说得福德多。</p><p>　　须菩提！于意云何？佛可以具足色身见不？</p><p>　　不也，世尊！如来不应以具足色身见。何以故？如来说：具足色身，即非具足色身，是名具足色身。</p><p>　　须菩提！于意云何？如来可以具足诸相见不？</p><p>　　不也，世尊！如来不应以具足诸相见。何以故？如来说：诸相具足，即非具足，是名诸相具足。</p><p>　　须菩提！汝勿谓如来作是念：我当有所说法。莫作是念，何以故？若人言：如来有所说法，即为谤佛，不能解我所说故。须菩提！说法者，无法可说，是名说法。</p><p>　　尔时，慧命须菩提白佛言：世尊！颇有众生，于未来世，闻说是法，生信心不？</p><p>　　佛言：须菩提！彼非众生，非不众生。何以故？须菩提！众生众生者，如来说非众生，是名众生。</p><p>　　须菩提白佛言：世尊！佛得阿耨多罗三藐三菩提，为<font>无所得耶</font>？</p><p>　　佛言：如是，如是。须菩提！我于阿耨多罗三藐三菩提乃至无有少法可得，是名阿耨多罗三藐三菩提。</p><p>　　复次，须菩提！是法平等，无有高下，是名阿耨多罗三藐三菩提；以无我、无人、无众生、无寿者，修一切善法，即得阿耨多罗三藐三菩提。须菩提！所言善法者，如来说非善法，是名善法。</p><p>　　须菩提！若三千大千世界中所有诸须弥山王，如是等七宝聚，有人持用布施；若人以此《般若波罗蜜经》，乃至四句偈等，<font>受持读诵、为</font>他人说，于前福德百分不及一，百千万亿分，乃至算数譬喻所不能及。</p><p>　　须菩提！于意云何？汝等勿谓如来作是念：我当度众生。须菩提！莫作是念。何以故？实无有众生如来度者，若有众生如来度者，如来即有我人众生寿者。须菩提！如来说：有我者，即非有我，而凡夫之人以为有我。须菩提！凡夫者，如来说<font>即非凡夫，是名凡夫</font>。</p><p>　　须菩提！于意云何？可以三十二相观如来不？</p><p>　　须菩提言：如是！如是！以三十二相观如来。</p><p>　　佛言：须菩提！若以三十二相观如来者，转轮圣王即是如来。</p><p>　　须菩提白佛言：世尊！如我解佛所说义，不应以三十二相观如来。</p><p>　　尔时，世尊而说偈言：</p><p>　　若以色见我　以音声求我</p><p>　　是人行邪道　不能见如来</p><p>　　须菩提！<font>汝若作是念</font>：如来不以具足相故，得阿耨多罗三藐三菩提。须菩提！莫作是念：如来不以具足相故，得阿耨多罗三藐三菩提。</p><p>　　须菩提！<font>汝若作是念</font>，发阿耨多罗三藐三菩提心者，说诸法断灭。莫作是念！何以故？发阿耨多罗三藐三菩提心者，于法不说断灭相。</p><p>　　须菩提！若菩萨以满恒河沙等世界七宝，持用布施；若复有人知一切法无我，得成于忍，此菩萨胜前<font>菩萨所得功德</font>。何以故？须菩提！以诸菩萨不受福德故。</p><p>　　须菩提白佛言：世尊！云何菩萨不受福德？</p><p>　　须菩提！菩萨所作福德，不应贪著，是故说不受福德。</p><p>　　须菩提！若有人言：如来若来若去、若坐若卧，是人不解我所说义。何以故？如来者，无所从来，亦无所去，故名如来。</p><p>　　须菩提！若善男子、善女人，以三千大千世界碎为微尘，于意云何？是微尘众宁为多不？</p><p>　　须菩提言：甚多，世尊！何以故？若是微尘众实有者，佛即不说是微尘众，所以者何？佛说：微尘众，即非微尘众，是名微尘众。世尊！如来所说三千大千世界，即非世界，是名世界。何以故？若世界实有者，即是一合相。如来说：一合相，即非一合相，是名一合相。</p><p>　　须菩提！一合相者，即是不可说，但凡夫之人贪著其事。</p><p>　　须菩提！若人言：佛说我见、人见、众生见、寿者见。须菩提！于意云何？是人解我所说义不？</p><p>　　不也！世尊！<font>是人不解如来</font>所说义。何以故？世尊说：我见、人见、众生见、寿者见，即非我见、人见、众生见、寿者见，是名我见、人见、众生见、寿者见。</p><p>　　须菩提！发阿耨多罗三藐三菩提心者，于一切法，应如是知，如是见，如是信解，不生法相。须菩提！所言法相者，如来说即非法相，是名法相。</p><p>　　须菩提！若有人以满无量阿僧祇世界七宝持用布施，若有善男子、善女人，发菩提心者，持于此经，乃至四句偈等，受持读诵，为人演说，其福胜彼。云何为人演说，不取于相，如如不动。何以故？</p><p>　　一切有为法　如梦幻泡影</p><p>　　如露亦如电　应作如是观</p><p>　　佛说是经已，长老须菩提及诸比丘、<a href=\"/remen/biqiuni.html\" class=\"keylink\" target=\"_blank\">比丘尼</a>、优婆塞、优婆夷、一切世间、天、人、阿修罗，闻佛所说，皆大<a href=\"/remen/huanxi.html\" class=\"keylink\" target=\"_blank\">欢喜</a>，信受奉行。</p></div>"
    }
]